<p>Ua hakahaka na iwi loihi nui, i paa lakou aole e hai wawe, a i mama lakou, a i wahi hoi e waiho ai ka momona. Eia paha ke kuleana o ka momona maloko o na iwi. I ka wa e mai ai ke kanaka, aole e hiki ia ia ke ai i ka ai, aole e pono ka opu ke hoonohonoho i ka ai a lilo ia i mea e maona ai, aka, ua lilo ia i mea awaawa a me ka wela, a me ke nahu, maloko o kona opu: ia manawa kiiia ae la ua momona la, a ma ke koko e lawe aku la, a hiki i na wahi a pau o ke kino, oia ka mea e ikaika ai ke kanaka i ka wa mai, aka i liuliu ka mai ana, pau ia momona, alaila kiiia ka momona o ke kino a puni, hiki wawe iho la ka wiwi i ua mai la. A pau ka mai, komo hou ka ai maloko o ka opu, lilo ia i mea e ikaika ai, alaila e hoi hou ua momona la i laweia'ku ai mamua, a piha hou na iwi i ka momona. No ia mau mea, e pono ke waiho i ka ai i ka manawa mai: he hoopailua ka opu i ka ai, no ka mea ua ike ia he mea kaumaha ka ai. Mai makau ka mai i ka pololi; ina e hoole ka opu i ka ai, aole e make koke ke kanaka i ka pololi. Nani ka lokomaikai o ke Akua i kona hoomakaukau ana i ka momona maloko o na iwi, i mea e ola ai ke kino i ka manawa mai.</p>

<p>Aole e like loa na poo o kanaka ke nana aku. Ua hana ke Akua, he ano okoa iki ko kekahi, a he okoa iki ko kekahi. Pela no na maka: aole loa e loaaia na kanaka elua, ua like loa ko laua helehelena, ke imi nui ma na aina a pau. O kekahi mau mahoe, ua kokoke like ka.</p>
